---
layout: post
title: Je Extrémní programování extrémní?
tags: xp agile metodiky
---

Na přednášce o Extrémním programování v Kentico mi byl položen
zajímavý dotaz: "Je Extrémní programování stále extrémní?"
Tazatel poukazoval na to, že *dobré praktiky* doporučované Extrémním
programováním jsou dnes již tak běžné, že za nimi vlastně není nic neobvyklého.
Proč se Extrémnímu programování (XP) neříká jednoduše jen *Programování*?

## Jak XP získalo své jméno

Přívlastek *extrémní* získalo XP ze svého principu: "Pokud je něco užitečné,
děláme to pořád." Prakticky: Komunikace se zákazníkem je užitečná, proto
bude zákazník na pracovišti a budeme s ním komunikovat neustále. Je refaktoring
přínosný? Potom budeme refaktorovat po každém novém kousku kódu
(praktika je doplněna testováním
a párovým programováním, takže je neustálý refaktoring opravdu efektivní).

Je pravda, že v 90. letech, v době obrovských projektů s gigantickými
rozpočty a ještě většími technickými dluhy, mohla být myšlenka "neustále refaktorovat"
viděna jako extrémní. Je tomu tak ale i dnes?

## Praktiky XP dnes

XP učí dobré vývojářské praktiky a jejich použití se společnost od společnosti liší.
Pracujete-li skutečně agilně, hlídáte-li si technický dluh, zákazník je pro vás spolupracující partner,
vývojáři jsou experti na slovo vzatí, pak vás zřejmě XP nic nového nenaučí.
Buď tak, nebo jen žijete v *agilní iluzi*.

Většina firem, co znám, bohužel takto nefunguje. Zákazník tlačí na dodávku a tým
se dostává do smrtelného cyklu "programuj, programuj, programuj". Bouchá se kód,
technický dluh se bude řešit potom. Párové programování by nás jenom zdrželo a
průběžnou integraci se pokusíme zavést po dalším release. Nejdřív musíme fakturovat!
Pak ten zbytek. Takže ano, pro většinu firem je dle mého názoru Extrémní programování
extrémní i dnes.
