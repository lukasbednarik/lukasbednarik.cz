---
layout: post
title: Postmoderní management
tags: management agile
---

Peter Drucker (kniha *Managing for the Future: The 1990's and Beyond*) datuje začátek
postmoderní revoluce do 70. let 20. století.
Dostáváme se do doby, kdy výroba opět potřebuje vysoce kvalifikovanou pracovní sílu.
V mnoha oborech jsou opět žádoucí samostatní lidé a dokonce (např. ve vývoji software)
se spekuluje o tom, zda-li vůbec potřebujeme management.
Požadavky zákazníka už nejsou uspokojovány masovou výrobou, ale opět se přechází
k osobnímu přístupu (např. zákazník na pracovišti při vývoji software) a flexibilitě.

Bohužel, klasický management je v lidech velmi hluboce zakořeněn. Temná slova klasického
managementu jako jsou "management kvality", "dlouhodobé plánování", "efektivita", "shoda"
najdeme v mnoha organizacích skryta pod novými "agilními" pojmy.

Zjednodušeně řečeno, struktura moderního managementu je pyramida,
zatímco struktura postmoderního managementu je síť vztahů.
Gareth Morgan přirovnal obraz postmoderního přístupu k termitišti. Jednotliví
termiti jsou zcela soběstační a sdílejí společnou vizi - budování termitiště.

Postmoderní ale není jen systém řízení, postmoderní management musí umět najít
a postihnout vykořisťování. Jen proto, že vaše organizace je plochá, globální, pružná,
orientovaná na zákazníka, neznamená, že vývojáři, manažeři a zákazníci budou ušetřeni 
využívání, nesplnitelných cílů a hrubého zacházení.

Na závěr přidávám tabulku srovnání moderního a postmoderního přístupu.
Téměř mám chuť nechat se ovlivnit současnými trendy a vyměnit slovo postmoderní za agile.

|             | Moderní   | Postmoderní |
|-------------|-----------|-------------|
| Plánování   | okamžitý zisk | dlouhodobý zisk |
|             | sériová výroba | flexibilní (lean) výroba |
|             | dělník je náklad | dělník je investice |
|             | vertikální plánování | horizontální plánování |
|             | top-down | interní a externí |
|             | plánování vede k pořádku | plánování vede ke zmatku |
| Organizace  | jeden člověk na jednu repetitivní činnost | týmy zvládající komplexní úkoly |
|             | spor s managementem | spolupráce s managementem |
|             | specializovaná oddělení | flexibilní síť kontaktů |
|             | vyšší je lepší | plošší je lepší |
|             | v jednotě je síla | v odlišnosti je síla |
|             | vedení rozhoduje a jiný názor je tolerován | mnoho lidí má hlas a rozdílnost názorů je prospěšná |
|             | efektivita roste se specializací, formalizací, rutinou a fragmentací práce | efektivita klesá se specializací, formalizací, rutinou a fragmentací práce |
| Ovlivňování | autorita je nezadatelně nadřazená | autorita je vůdci delegována týmy |
|             | drobné odměny a tresty | větší samostatnost a řízení vlastního pracovního procesu |
|             | sledování lidí | lidé jsou sebedisciplinovaní |
|             | ženy a menšiny placeny méně | ženy a menšiny placeny spravedlivě |
|             | individuální pobídky | týmové pobídky |
| Vedení      | teorie X a Y | teorie S (servant leadership) |
|             | centralizované s mnoha vrstvami a pravidly | decentralizované s několika málo vrstvami a širokým rozpětím |
|             | šéf v čele | lidé v čele |
|             | kariéra jen pro bílé muže | kariéra i pro ženy a menšiny |
|             | vedení říkáním | vedení společnou vizí |
| Kontrola    | centralizovaná | decentralizovaná |
|             | kontrolor kvality | kontrola kvality je práce každého člověka |
|             | mikromanagement | vzájemná kontrola (nadřízený <--> pozdřízený) |
|             | školíme vrchol pyramidy | školíme lidi |
|             | měříme výsledek | měříme proces |
|             | skrývání informací | informace jsou dostupné všem |
|             | kontrola založená na strachu (tresty) | sebekontrola |

## Kontext

V kontextu tohoto srovnání je vidět absurdita společností, které se snaží řídit
vývoj software pomocí klasického managementu. Klasický management byl vymyšlen pro tovární dělníky,
nikoli pro činnosti, které vyžadují vysoce kvalifikovanou pracovní sílu. Kvalitu software
nelze jednoduše měřit ani kontrolovat, což je problém, pokud vývojář ztratil motivaci a disciplínu.

## Reference

1. David Boje, Robert Dennehy; Managing in the Postmodern World: America's Revolution Against Exploitation; [intro online](https://business.nmsu.edu/~dboje/pages/INTRO.html)
