---
layout: post
title: Stále stejné pohovory
tags: pohovory
---

Jednou z věcí, které jsem se naučil ve své kariéře agilního kouče, je nedělat
změnu tam, kde není vítána. Jednou z takových změn byl můj pokus o zlepšení přijimacích pohovorů.
Bylo to v době, kdy jsme akutně sháněli nového člena našeho Scrum týmu. Naše představy na vývojáře
byly přibližně takovéto: dobrá znalost programovacího jazyka, komunikativní, týmový hráč, zkušenosti
z jiných firem nebo vlastní projekty, schopný vyznat se ve vícevláknové aplikaci.

Mysleli jsme si, že něco takového by mohla splňovat většina kandidátů. A nesplňovala.
Po pěti neúspěšných pohovorech jsem začal přemýšlet nad tím, děláme-li něco špatně.
Případně vodí-li agentury k nám nevhodné uchazeče, protože většina lidí přišla na pohovor
právě přes agentury. Šestý člověk, jenž se ucházel o práci v naší firmě, byl poněkud zvláštní.

Byl to Ind, který nám narovinu ukázal svoje pracovní zkušenosti, které se týkali téměř výlučně
opravování bugů v programech. Byl to člověk, který nikdy v životě nic velkého nenapsal, zato
dobře věděl, jak analyzovat legacy kód. Oběma, mě a mému šéfovi, nám zamotal hlavy.

Nejprve jsme ho (alespoň pro sebe) zamítli. Při rozhovoru s Product Ownerem jsem si ale později uvědomil,
že fixování bugů je přesně to, co děláme. Při pohovorech hledáme nějaký - z našeho pohledu - ideální
typ vývojáře, který se ale vůbec nemusí hodit pro práci, jaká se u nás reálně dělá.
Navíc otázky, které na pohovorech můj šéf kladl, se minimálně za posledních pět let nezměnily.
Mí kolegové a já jsme totiž byli všichni přijati dle výsledků úplně stejných zkušebních otázek.

Bylo na čase se zamyslet nad tím, jak vlastně děláme pohovory. Klademe správné otázky?
Pomáhají nám tyto otázky zjistit to, co chceme zjistit? Nebo je to jenom naše maska a formalita?
Nejsme předujatí? Umožňujeme různorodost lidí v týmu? Bylo načase zajít na šéfem a promluvit si.

V případech, kdy si nejsem jist výsledkem, otevírám téma velmi ze široka. Proč se nám nedaří hledat
vhodné uchazeče? Sledujeme otázkami to, to chceme zjistit? Můžeme pohovory nějak vylepšit?
Dostalo se mi rázného zamítnutí. Pohovory děláme dobře. Není co zlepšovat, protože už je to dobré.
Otázky jsou odzkoušené a fungují.

Můj nadřízený měl rodinu, zkrácený úvazek, v práci byl velmi vytížen a svoji práci nikdy nedelegoval.
Takže ano, chápu, že se mu toto téma nechtělo řešit. A já jako kouč nedělám změny tam, kde nejsou vítány.
