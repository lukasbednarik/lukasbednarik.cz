---
layout: post
title: Email na vlastní doméně
tags: život
excerpt: 'Je čas skoncovat s emailem tvaru beruska18@seznam.cz
  nebo novak48@gmail.com. Profesionálně vypadající email
  vám může pomoci nejen v hledání zaměstnání nebo v podnikání.'
---

## Email na vlastní doméně

Je čas skoncovat s emailem tvaru *beruska18@seznam.cz*
nebo *novak48@gmail.com*. Profesionálně vypadající email
vám může pomoci nejen v hledání zaměstnání nebo v podnikání.

Přitom to nemusí být vůbec drahé. Co takhle 150Kč ročně?
Je to pro vás přijatelná částka?

Můj email je lukas@lukasbednarik.cz. Několik lidí se mě ptalo,
jak si zařídit také takový email. Tady je návod.

## Ověření domény

První krok je zjistit, je-li vaše jméno ještě volné.

Můžete využít kteroukoliv ze služeb pro registraci domén. Například:
- [Domena.cz](https://www.domena.cz/)
- [Wedos](https://www.wedos.cz/domeny)
- [Forpsi](https://www.forpsi.com/domain/)
- [Domeny.cz](https://domeny.cz/overeni-dostupnosti/)

Otevřete jednu ze stránek a najděte políčko *Ověření dostupnosti domény*.
Napíšete jméno domény, o které máte zájem, např. *karelnovak.cz* a kliknete na ověřit.

Můžete pak mít email ve tvaru *cokoliv@karelnovak.cz*.

Doménu zatím nekupujte.

## Před nákupem domény

Před nákupem domény je dobré se rozhodnout, co s doménou chcete dělat.

- Chcete ji využívat pouze pro email? Pak čtete instrukce níže.
- Chcete-li na ni umístit také svou webovou prezentaci?
  Pak potřebujete znát více informací, což je už mimo rozsah tohoto článku.

V každém případě platí, že když doménu jednou koupíte, nikdo vám ji nevezme.
(Přesněji řečeno - nikdo vám ji nevezme v období, které si zaplatíte. Pokud si koupíte doménu
na 1 rok, je potřeba ji po roce zase prodloužit a zaplatit!)

Na svoji doménu můžete umístit webovou prezentaci, email, nebo další služby.

Nejjednodušší způsob, jak koupit vlastní doménu k emailu, je koupit
ji současně s emailem. Takto to teď uděláme.

## Vytvoření emailu

Ještě jedna věc... musíte se rozhodnout, kde email chcete.
Nejčastější možnosti jsou seznam.cz, Google mail nebo Microsoft Office 365.
Popíšeme si všechny tři.

### Seznam.cz

#### Vytvoření běžného účtu

Ke koupi domény u seznamu potřebujete mít nejdříve klasický Seznam účet.
Vytvořte si obyčejný účet ve tvaru *jmeno@seznam.cz*, pokud jej ještě nemáte.

Tento účet bude sloužit ke koupi a nastavení domény.

Kromě běžných údajů je nutné nastavit ověření pomocí telefonního čísla.
Seznam totiž pro koupi domény vyžaduje vyšší stupeň zabezpečení uživatele.

#### Zřiďte si Profi mail - ZDARMA

Přihlaste se na [Email Profi](https://emailprofi.seznam.cz) se svým účtem
a následně v rozcestníku klikněte na *Koupit doménu*.

Vyplňte kontaktní údaje a zaplaťte doménu. Služby Seznam.cz jsou zdarma.

Jakmile projdete celým procesem, buďte trpěliví. Zprovoznění domény
může trvat i hodinu. Poté bude email plně funkční.

Další nápovědu najdete [přímo na Seznamu](https://napoveda.seznam.cz/cz/email-profi-nakup-domeny/).

### G Suite

V případě, že vám nestačí jednoduchý email, ale chcete celou kancelář, je dobrou variantou
G Suite od Google. Registrací totiž získáte také online textový editor,
online prezentace, online editor tabulek (ala Excel) a více místa v online úložišti pro
ukládání vašich souborů.

Není to ale zcela zdarma. Cena se v současnosti pohybuje kolem 130 Kč měsíčně.

Po navštívení [Google G Suite](https://gsuite.google.com/solutions/new-business/) vás stránka provede celou registrací.

### Office 365

Chcete-li raději balíček Office od Microsoftu, je Ignum jednou z variant.
Vyberte si [balíček a řiďte se průvodcem](https://www.domena.cz/office-365) registrace.
Cena začíná na 180 Kč měsíčně.

Pro malé firmy a podnikatele bych z vlastní zkušenosti doporučoval raději G Suite.
Online nástroje Googlu jsou rychlejší a příjemnější na používání.
(To je jen názor autora...)
