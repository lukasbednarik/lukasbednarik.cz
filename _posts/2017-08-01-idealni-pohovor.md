---
layout: post
title: Ideální pohovor
tags: pohovory
---

Jako uchazeč o práci vývojáře jsem ve své době absolvoval dlouhé kolečko pohovorů.
Všechny pohovory měly jedno společné - jistou dávku nesmyslnosti.

## Kolečko pohovorů

V jedné firmě jsem musel odhadovat, kolik vagónů má pražské metro,
a vysvětlovat, jak bych přeléval vodu mezi 3 litrovou a 5 litrovou nádobou
tak, abych získal 4 litry vody. Se sebezapřením jsem zachoval poker face
a s paní z HR se bavil slušně. Opravdu jsem studovat teoretickou fyziku, tj.
pět semestrů teorie relativity, dva semestry kvantové teorie pole a nespočet
semestrů matematické analýzy na Univerzitě Karlově jenom proto, abych pak ještě musel nějaké paní
z HR dokazovat, že umím přemýšlet?

O pár dní později se na pohovoru v jiné brněnské firmě ucházím o místo
senior C++11/C++14 vývojáře. Po několika otázkách je jasné,
že slovo "senior" je jen v popisu práce a že na moderní C++
mohu zapomenout. Ptají se mě na C-čkové věci jako 
"Co se stane, když inicializujete pole o velikosti 5
prvků polem o čtyřech prvcích?"

Za další 4 dny jsem opět na pohovoru. Opět v jiné firmě.
Vedoucí vývoje se mě ptá na technické otázky typu "co je to virtuální funkce",
"jak spolu mohou komunikovat dvě vlákna", "jaké znám návrhové vzory"...
Z těchto otázek patrně zjistí, jestli umím ve stresu dobře vysvětlit,
co který pojem znamená. Zjistí ale, jestli umím programovat?

Haló! Zajímá se vůbec někdo o profily na GitHub a StackOverflow?
Můžu někomu ukázat svůj 6000 řádkový projekt v Qt?

## Pohled zaměstnance

Po navštívení několika pohovorů ve své firmě bych celý proces předělal.
Kandidáta je potřeba posuzovat komplexně. V současnosti u nás posuzují
soft-skills jiní lidé v prvním kole než hard-skill ve druhém kole.
Málokdy se očekávání obou skupin protnou a myslím, že právě proto
nabíráme tak málo nových lidí (tj. není to tím, že by k nám na pohovory chodilo
málo uchazečů).

Obě kola pohovoru bych udělal ve stejný den. Dnešní HR trh je dravý a je nutné
jednat rychle. Obě kola bych oddělil procházkou po firmě. I kdyby uchazeč na
pohovoru neuspěl, stále může být nadšen naší firmou natolik, že ji u svých
kamarádů doporučí.

První kolo pohovoru by se mělo točit výhradně kolem lidských
vlastností a obecných zkušeností. Velmi dobré jsou vlastní
projekty na GitHubu (můžete mi je ukázat, prosím?) nebo odpovědi
na StackOverflow (kolik máte bodů?). Pokud má uchazeč certifikát
z angličtiny, nebudeme ho z ní zkoušet.

Následuje procházka po firmě a krátké diskuze s vývojáři. Je-li na obou stranách
vůle v pohovoru pokračovat, ihned navazuje technické kolo, které je rozhodující.

Začneme dvěma až třemi technickými otázkami a přesuneme se k párovému programování
velmi jednoduché úlohy. Typ úlohy bych zvolil dle zkušeností uchazeče. V nejjednodušším
případě se může jednat o obyčejnou funkci k ověřování síly hesla (nebo jakékoliv
jiné "kata"). I na jednoduchých úlohách je vidět, jak kdo přemýšlí. U seniorních
uchazečů bych očekával výbornou znalost STL a vícevláknového programování.
Úlohu není nutné dokončit.

Takto zjistíme, jestli uchazeč umí:

- programovat skutečný program,
- vysvětlit své myšlenky kolegovi,
- navrhnout jednoduchý design a diskutovat nad ním,
- psát unit testy (budeme-li to vyžadovat).

Obrazovku notebooku je dobré promítnout na velké plátno nebo [sdílet
kód realtime](/jak-na-programovani-pri-pohovorech/), takže
všichni přítomní mohou sledovat, co se děje.
