---
layout: post
title: Ideální pohovor
tags: management
---

Stále si živě pamatuji dobu, kdy jsem při hledání práce
jako vývojář absolvoval kolečko pohovorů. V jedné firmě jsem
musel odhadovat, kolik vagónů má pražské metro, a posléze
řešit dvě podobné logické úlohy. Možná vás to překvapí, ale
po absolvování pěti semestrů obecné teorie relativity a dvou
semestrů kvantové teorie pole na MFF UK opravdu umím
přemýšlet. To se ani nepodívali do životopisu?
Nechtěl jsem vypadat arogantně, tak
jsem zadané úlohy poslušně vyřešil.

O pár dní později, v jiné brněnské firmě. Hlásím se na pozici
senior vývojáře C++11/C++14. Po několika otázkách je jasné,
že na moderní standard C++ můžu zapomenout. Například:
"Co se stane, když v C++ inicializujete pole o velikosti 5
prvků polem o čtyřech prvcích?"

O pár dní později, opět v jiné firmě. Na druhém kole pohovoru
padají "technické otázky" typu "co je to virtuální funkce"
a "jak spolu mohou komunikovat dvě vlákna". Z těchto otázek
zjistíte, jestli váš kandidát umí ve stresu dobře vysvětlit,
co to je virtuální funkce. Bohužel nezjistíte, jestli umí programovat.

Příprava na pohovor je ze strany firmy často minimální. Technické
otázky nezřídka diskutujete přímo s manažerem, bývalým vývojářem.
Příliš odbornou odpovědí můžete paradoxně ztratit půdu pod nohama,
protože manažer vaši odpověď nepochopí a chybu nepřizná.

## Jaký je můj ideální pohovor

První kolo pohovoru by se mělo točit výhradně kolem lidských
vlastností a obecných zkušeností. Velmi dobré jsou vlastní
projekty na GitHubu (můžete mi je ukázat, prosím?) nebo odpovědi
na StackOverflow (kolik máte bodů?). Pokud má uchazeč certifikát
z angličtiny, nebudeme ho z ní zkoušet.

Po screeningu následuje druhé kolo, které je rozhodující.

Druhé kolo začneme procházkou po firmě. Takto se uvolní počáteční napětí
a i kdyby uchazeč na pohovoru neuspěl, stále může být nadšen naší firmou
do té míry, že ji u svých kamarádů udělá reklamu.

Po prohlídce firmy uchazeč ukáže svůj vlastní projekt, který si předem
připravil. Na tomto projektu bude pracovat s dobrovolníkem z týmu.
Pokud uchazeč nemá vlastní projekt, můžeme začít na "zelené louce".
Pro tento případ mám připraven vlastní prázdný
projekt tak, abychom mohli být ihned produktivní.

Během následující hodiny až dvou naimplementujeme jednoduchou
úlohu o velikosti 3 až 4 tříd v C++. Pro rozsáhlejší úlohy
použijeme předpřipravenou knihovnu, takže snížíme rozsah práce.
Úlohu není nutné dokončit.

Tímto způsobem zjistíme, jestli uchazeč umí:

- programovat skutečný program,
- vysvětlit své myšlenky kolegovi,
- navrhnout jednoduchý design a diskutovat nad ním,
- psát unit testy (budete-li to vyžadovat).

Implementace probíhá na velké televizní obrazovce v kanceláři,
kde současně sedí a pracuje celý zbytek týmu.
Po skončení pohovoru se kouč může týmu zeptat,
co si o uchazeči myslí. Rozhodnutí by mělo vycházet z týmu,
protože s novým zaměstnancem nebudete pracovat vy, ale váš tým!
