---
layout: post
title: Vyjednávání
tags: principy teorie-her
published: true
---


### Vyjednávání

Kapitolu o vyjednávací taktice jsem původně ani nechtěl do knihy zařadit, ale uvědomil jsem si, jak často různé taktiky kolem sebe slýchávám.
Lidé je používají intuitivně, aniž by si uvědomili, že jde o taktiku s kořeny v teorii her. Zde uvádím jen několik nejběžnějších taktik.
Taktika je jednoduchý manévr, tah nebo protitah.
Se základní znalostí vyjednávacích taktik budete vědět, jak tahy protistrany neutralizovat.

Největší chybou při vyjdednávání je si myslet, že *druhá strana musí prohrát, abyste vy mohli vyhrát*
(zmiňuje např. Max H. Bazerman). Když ani jedna strana nemůže vyhrát, z teorie her víme,
že musíme změnit pravidla hry. V nové hře mohou vyhrát obě strany.

#### Deadline

> "Pokud to nebude do pátku, nemůžu ručit za termín dodání."

Tlak termínu může obě jednající strany donutit, aby udělaly rozhodnutí a jednaly. Termíny mohou být skutečné nebo umělé. Externí termíny
jsou vynucené třetí stranou, interní jsou stanovené vaší organizací.

Obrana: Osoba nastavující termín počítá s tím, že je v lidské povaze věřit, že termíny jsou skutečné. Pokud se chcese pokusit zneutralizovat termín,
otestujte ho. Položte několik otázek a zjistěte, jak skutečný termín je a jak je pevný. V případě skutečného termínu se zeptejte,
odkud termín pochází, je-li možné jeho prodloužení a jaké jsou důsledky nedodržení termínu.

Z pohledu teorie her se jedná o omezení možností. Vysvětlím na příkladu. Manažer chce donutit vývojáře pracovat rychleji a stanoví umělý termín
dokončení projektu na únor. Dokončení projektu v dubnu by ale firmě žádné potíže nezpůsobilo. Tabulka možností vypadá takto

----------------------------------------
termín dokončení | penále
únor | ne
březen | ne
duben | ne
květen | ano
----------------------------------------

Náš manažer si myslí, že nemá smysl prezentovat vývojářům celou tabulku, protože by si vybrali nejposlednější termín. Zisk vývojáře je v tomto případě největší - dostane nejvíce času a peněz za stejnou práci. Manažer použije "omezení možností" a prezentuje jen část tabulky
tvrdíc, že další možnosti neexistují.

----------------------------------------
termín dokončení | penále
únor | ne
----------------------------------------

Napadení termínu v tomto případě znamená odkrytí větší části tabulky.

#### Omezená autorita

> "Bude to muset schválit můj šéf."

Vyjednávající zdůrazní svoji omezenou autoritu a zpomalí vyjednávání. Výhodou je získání více času na rozhodování, případně i snížení
tlaku protistrany.

Obrana: Musíte zjistit, kdo dělá rozhodnutí a setkat se s tímto člověkem. Vždy když je to možné, je důležité začít vyjednávat s tím, kdo má pravomoc
dělat rozhodnutí.

S touto taktikou jsem se setkal například při žádosti o zvýšení platu. Když můj vedoucí sliboval sedmý měsíc projednání mého platu se svým nadřízeným, z firmy jsem odešel (nyní lépe rozumím tomu, co se stalo. Když jsem řekl, že odcházím, vytvořil jsem "věrohodnou hrozbu" a zvýšení platu najednou nebylo problém. Teorie her vám v životě pomůže dělat lepší rozhodnutí.)

Alternativou omezené autority je "chybějící osoba". V případě "chybějící osoby" nemůžete udělat závazné rozhodnutí bez tohoto člověka:

> "Nemůžu s vámi diskutovat termín dodávky, protože náš projektový manager je po zbytek týdne mimo firmu."

#### Morálka

> "Nabídněte nám férovou cenu. Nemůžete očekávat, že zaplatíme tolik při vašich problémech s cloud-dovým úložištěm."

Odvolání se na morálku má připomenout, že cíl vyjednávání je vzájemná spokojenost. Tato taktika apeluje na váš smysl pro "fair play"
a zahrnuje mnoho prohlášení, jejichž účelem je dostat vás na druhou stranu.

Obrana: Připomenutí podmínek a ve vysvětlení, že tyto podmínky jsou v nejlepším zájmu obou stran. Zjistěte, jaká je skrytá motivace druhé strany a čeho
se druhá strana doopravky obává.

#### Hodný a zlý

Hodný a zlý. Všichni jsme tuto situaci mnohokrát viděli v televizi. Jeden člen vyjednávacího týmu zastává extrémně radikální pozici,
klade nadměrné požadavky a odmítá rozumné ústupky. Neochota slevit vás může zastrašit, vyvést z rovnováhy a snížit vaše očekávání.
Najednou přijde do hry "hodný" vyjednavač se smířlivými, mírně lichotivými poznámkami, a nabídne rozumnější nabídku.
I když druhá nabídka je relativně lepší, stále nemusí být dost dobrá v absolutním smyslu.
Člověk má přirozené nutkání s druhou nabídkou souhlasit.

Obrana: Dávejte si pozor na svoje původní požadavky. I když nabídka hodného vyjednavače může znít fantasticky v porovnání
se zlým vyjednavačem, stále to nemusí být nabídka dost dobrá pro vaši stranu. Zjistěte, jestli nabízené podmínky
souhlasí s vašimi požadavky.

Příklad: Některé zahraniční společnosti využívají této taktiky při diskuzi o platu. Nejde o to, že by nemohli svým zaměstnancům
platit více, ale chtějí, aby zaměstnanci měli pocit, že si při vyjednávání sáhli na dno a byli maximálně spokojeni:
"Podařilo se mi domluvit nástupní plat 50 000Kč. Je to skvělé. To mému kolegovi Frantovi, tomu se něco takového určitě povést nemohlo..."

#### Každý to tak dělá

> "Jak od vás můžeme dále nakupovat, když všichni ostatní už snížili ceny?"

> "Nikdo na našem oddělení nemá takový plat, jaký chcete. (Btw. to neznamená, že si jej nezasloužím.)"

Malé děti jsou mistři této taktiky: "Mami, každý ve třídě má nový mobil." Nicméně tato taktika se vyskytuje často také v obchodě. Cílem je přidat na věrohodnosti svému
tvrzení a oslabit protistranu.

Obrana: Použijte ověřená data (standardní marže, průmyslové standardy, inflace, ...) a stanovte si férové podmínky dohody.
Dále si zjistěte, co konkurence nabízí a jaké mají vztahy s ostatními klienty. "Kdo jsou všichni?"

#### Asociace

> "Tento projekt mi připomíná jednu zakázku pro SAND s.r.o."

Nejúspěšnější obhodníci používají tuto taktiku na začátku hovoru, aby přidaly svým slovům věrohodnosti a zlepšili svoji vyjednávací pozici.
Taktika se někdy nazývaná "name-dropping" spočívá v asociaci s různými jmény firem, lidí, produktů, ...
Asociace může být velmi efektivní, pokud je pravdivá, ale také velmi manipulativní, pokud je nepravdivá.

Obrana: zeptejte se druhé strany na to, co dělaly pro jiné firmy nebo lidi, které v rozhovoru zmiňují. Na jakých podmínkách se dohodli.
Jak velká byla jejich objednávka? Zjistěte co nejvíce detailů o tom, co druhá strana se zmiňovanými subjekty dělala v minulosti.
