---
layout: post
title: Typy agilních koučů
tags: agile koučování
---

## Co kouč musí umět

Spojení "Agilní kouč" velmi zpopularizovala Lyssa Adkins ve své knize Coaching Agile Teams (rok 2010).
Lyssa je velmi konkrétní v tom, co by měl Agilní kouč umět:

- výborná znalost Agilních praktik,
- profesionální koučování,
- mentoring,
- umět školit,
- ovládat umění facilitace.

Kromě těchto základních dovedností má Agilní kouč obvykle jednu specializaci:

- technické mistrovství,
- obchodní mistrovství,
- mistrovství v transformaci organizací.

![PCA výcvik]({{ site.url }}/assets/lyssa-adkins-framework.jpg)
Obrázek: [Agile Coaching Competency Framework](http://www.agilecoachinginstitute.com/agile-coaching-resources/)

## Typy agilních koučů

### Technické mistrovství

Technický kouč se nesmí bát ušpinit si ruce. Jeho doménou je architektura, design,
kódování, testování, technické praktiky, software craftsmanship. To vše v kontextu
agilního vývoje. Technický kouč je schopen vést tým vývojářů příkladem
a důkladně argumentovat k použití *best practices* tak, aby tým pochopil,
proč to dělá.

Některá spojení praktik jsou silnější než jiná a mohou dohromady tvořit velmi efektivní metodiku
(příkladem je Extrémní programování).
Technický kouč by měl být také expertem na metodiky vývoje software a umět jednotlivé praktiky
zasadit do vhodného širšího rámce.

### Obchodní mistrovství

Mistrovství v businesse zahrnuje schopnost použít správnou obchodní strategii a modely řízení
tak, aby se z agilního přístupu stala konkurenční výhoda (viz např. Lean Start-Up).

### Mistrovství v transformaci organizací

Transformačních koučů mám na LinkedIn nejvíce. Ti nejlepší jsou velmi velmi velmi drazí.
Ti začínající snad ani opravdovými kouči nejsou.
Mistrovství v transformaci organizací zahrnuje schopnost facilitovat, katalizovat a vést
transformaci celé organizace. Tato oblast se táhne skrz change management, firemní kulturu,
rozvoj organizace, systémové myšlení a společenské vědy.

## Chcete specializované kouče

Jedním z mých velkých *Aha!* momentů bylo uvědomnění,
že kouč by se měl specializovat. Žádný člověk nemůže ovládat technické znalosti,
držet krok s obchodními trendy a zároveň umět přetransformovat celou organizaci odshora až dolů.
Mně jsou technické znalosti nejbližší, proto se rozepíšu o nich.

Na sociálních sítích i některých blozích se až příliš často setkáte s názorem, že Agilní kouč
by měl ovládat všechny oblasti agilního vývoje. Pokud jde o vývojářeské praktiky,
obvykle se zmiňuje TDD a že stačí, pokud o takové praktice kouč ví a nasměruje tým
správným směrem.

Myslím, že přesně takové články píší lidé bez hlubších technických znalostí. Kvalita software se nezlepší
jen tím, že vývojáři začnou psát nějaké testy. Roy Osherove, autor knihy The Art of Unit Testing,
přímo říká: *Žádné unit testy jsou lepší než špatné unit testy.*
Donutíte-li dělat TDD tým, který to neumí, je to horší, než kdyby žádné testy nepsali.
A vývojáři obvykle ani nevědí, že dělají něco špatně.

Podobně bych mohl pokračovat s dalšími agilními praktikami, jejichž povrchní pochopení
produktu nepomůže. Proto se koučové specializují.
