---
layout: page
title: 'Kniha'
permalink: /books
---

## Rebelská historie vývoje software

### Download

PDF, ePub, mobi (Link zatím není dostupný!)

![Lukáš Bednařík]({{ site.url }}/assets/rebelska-historie-vyvoje-software-cover.png)

### Obsah

- Úvod
- 70\. léta: Krize software
- 70\. léta: Postmoderní management
- Rok 1985–1987: Smrt pacientů ozářením
- 90\. léta: Rozvoj objektově orientovaného programování
- Rok 1999: Mars Climate Orbiter se odmlčel
- Rok 1999: Kniha o extrémním programování
- Rok 2000: Milénium bug
- Rok 2001: Smrt ozářením v Panamě
- Rok 2001: Agilní manifest
- Rok 2005: Pokračování modernizace databáze FBI
- Rok 2011: Dokončení Duke Nukem Forever
- Rok 2011: Peterův princip
- Rok 2012: Vydání příručky Valve
- Rok 2015: Dvě miliardy řádků kódu
- Rok 2030: Budoucnost
- Závěr

### Úvod

> It's fine to celebrate success but it is more important to heed the lessons of failure.
> --- Bill Gates

Je rok 2017, sedíme v Brněnské hospodě a bavíme se s produkt manažerem, který nedávno odešel z jedné velké nadnárodní firmy. Michal vysvětluje své pohnutky: „Věřil bys, že někteří lidé mají radost z toho, že mohou druhým škodit? Já jsem jednou takto nedostal prémie. Kdo je v korporátu déle, má lepší kontakty. Kdo má lepší kontakty, manipuluje s ostatními lidmi a může být povýšen. Nejhorší na všem je, že ani povýšení ti nepomůže, aby ses dál nepotkával s blbci.“

Schopnost rozhodování a přesvědčivost, žádoucí vlastnosti klasického managementu, může být jen špatně interpretovaným sklonem k dominanci a manipulaci s lidmi. O tzv. psychopatech v managementu píše například firemní psycholog Paul Babiak (Babiak and Hare 2007). Psychopati typicky postrádají empatii a svědomí, jejich chování je egocentrické a velkolepé. Na druhou stranu někteří psychopati mohou být charismatičtí, mít šarm a schopnost jednat pevně a přesvědčivě. V mnoha firmách bývají právě uvedené vlastnosti těmi, které otevírají cestu na vyšší příčky v kariérním žebříčku.

Z pohledu vývojáře není situace o nic více uspokojivá. Vývoj software se vyznačuje specifikem, že vývojářskou práci nelze dobře kontrolovat: „Opravdu trvala analýza této chyby dva dny? Byla chyba opravena rychlým fixem nebo dokonce proběhl refaktoring?“ Příliš často se setkáváme s firemní kulturou, ve které se vývojářům jednoduše nevěří.

Kvůli komplexitě kódu ve velkých projektech často důkladně nezkontrolují kvalitu řešení ani samotní kolegové vývojáři. Problém důvěry a týmové spolupráce je výzvou, kterou žádný tým lídr 21. století nemůže nechat bez povšimnutí. V jednom případě rychlým fixem opravujeme zjištěný problém, takže zákazník je v danou chvíli spokojen, ve druhém případě budujeme stabilní a funkční produkt se kterým může být zákazník spokojen dlouhodobě.

Myšlenkově náročný proces psaní software je komplikován špatným způsobem vedení, nevhodně zvolenou metodikou, neporozuměním zákazníkovi a v neposlední řadě lidskými vlastnostmi a vztahy.

Lidé neznají způsob, jak psát perfektní kód. Systémy, pyšnící se extrémní bezpečností nebo spolehlivostí, nejsou ve skutečnosti vůbec bezpečné nebo spolehlivé. Často jde jen o marketing. Nakonec, neúspěchem končí více softwarových projektů, než si drtivá většina jejich manažerů připouští.

Způsob vývoje software se během posledních desetiletí výrazně změnil. Bohužel lidé jen velmi obtížně dokáží změnit svůj mentální model (tj. model fungování světa a věcí, na jehož základě dělají svá rozhodnutí). Svět se mění velmi rychle a lidé stále opakují stejné chyby navzdory tomu, že vědí „jak to dělat správně“.

Nutností psát software bylo lidstvo postaveno před novou výzvu - alespoň do doby, než si vytvoří umělou inteligenci schopnou i v tomto oboru člověka nahradit.

[Zpět na download](#download)
