---
layout: page
title: Agile
permalink: /agile
---

Během 90. let začalo několik lidí nezávisle na sobě kriticky hodnotit, co je pro vývoj softwaru podstatné.
Kent Beck přišel s Extrémním programováním, Jeff Sutherland a Ken Schwaber formalizovali nový framework nazvaný
Scrum a Alistair Cockburn pracoval na sérii metodik zvané Crystal Clear.

Postup vývoje softwaru byl původně vymyšlen inženýry. Po několika desetiletích psaní drahého, nechtěného
a nespolehlivého softwaru si lidé začali uvědomovat, že software je jiný, než si mysleli (Filman 2005).
Vývoj vyžaduje kreativitu a zručnost. Software je tvárný, často nelogický a nikdy není kompletní.
Psát kód je jako psát knihu – víc umění než rutina. Agilní vývoj je založen na zásadní změně toho,
co jsme dříve považovali za samozřejmé.

Techniky užívané Agilními metodikami existovaly už dříve, ale pojem Agile se poprvé objevil až v únoru 2001.
Kent Beck, Jeff Sutherland, Ken Schwaber, Alistair Cockburn a dalších třináct respektovaných odborníků se
sešlo v lyžařském středisku Snowbird v Utahu, aby diskutovali o odlehčených metodikách vývoje.
Výsledkem setkání byl Manifest Agilního vývoje softwaru (Beck et al. 2001).

> The most important thing to know about Agile methods or processes is that there is no such thing.
> There are only Agile teams. The processes we describe as Agile are environments for a team to learn how to be Agile.
>
> Dan Wells (Wells 2009)

Agilní manifest si uvědomuje, že tým pracující společně je důležitější než proces. Nový proces může zvýšit
produktivitu týmu o několik procent. Umožníme-li týmu pracovat efektivně jako sebedisciplinované a
samoorganizující se jednotce, můžeme zvýšit produktivitu násobně. Nabízí se srovnání s parní lokomotivkou.
Vylepšováním výkonu parního stroje zlepšíme výkon o jednotky, možná o desítky procent. Násobné zvýšení výkonu
lokomotivy je možné jen s úplně jiným typem motoru. Naštěstí nemusíme znát všechny detaily o motorech k tomu,
abychom používali vlak. Naopak použití Agilního způsobu řízení týmu vyžaduje výraznou změnu myšlení.

Jeff Sutherland (Sutherland and Sutherland 2014) uvádí, že rozdíl v produktivitě vývojářů se liší desetkrát,
zatímco rozdíl v produktivitě týmů je až 4000krát. Týmy pracující na zlomku svého potenciálu tedy nejsou výjimkou.

Druhou změnou prosazovanou Agilním manifestem je přístup k zákazníkovi (k tomu zákazníkovi, který za vývoj platí),
ze kterého je vytvořen základní stavební kámen týmu. Ve chvíli, kdy tým nestíhá slíbený termín, je tradiční
přístup nechat vývojáře rozhodnout, co bude fungovat a co se „ošidí“. Příkaz nadřízeného „všechno musí fungovat“
je ve skutečnosti při nedostatku času ekvivalentní příkazu „nic nemusí fungovat“. Naopak v Agilním vývoji necháme
o budoucnosti projektu rozhodnout zákazníka. Protože je zákazník člen týmu, může dělat drobné korekce kdykoli během vývoje.
V mnoha případech může být také levnější rozběhnout vývoj s flexibilními požadavky než zajistit,
aby se požadavky nikdy nezměnily (Wells 2009).

Se změnou přístupu k zákazníkovi souvisí i motivace vývojářů. Mnoho výborných vývojářů nebaví dělat software,
který nikdo nechce, jen pro peníze. Zpětná vazba zákazníka lidi motivuje. Například švec vyrábí boty s jiným
nadšením než dělník u pásu ve fabrice. Švec vidí, že dělá lidem radost. Pásová výroba z nějakého důvodu lidi nebaví.
